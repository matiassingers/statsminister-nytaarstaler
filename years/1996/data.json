{
    "source": "http://www.b.dk/danmark/statsministerens-nytaarstale-1996",
    "date": "01/01/1996",
    "rawHtml": "<p>Godaften og glædeligt nytår! Så skriver vi 1996 - kun fire år fra årtusindskiftet. Det er både tankevækkende og respekt-indgydende, at vi som de første siden vikingerne snart kan opleve at gå ind i et nyt årtusind.</p><p>Men tiden er ikke bare en talrække af år. Tiden er vores liv.</p><p>\"Fremtiden kommer af sig selv, fremskridtet ikke\", sagde Poul Henningsen.</p><p>Tiden nærmest flyver afsted og verden er i hastig forandring. Mange føler, at tiden og det høje tempo styrer deres liv, næsten automatisk. Der er tilbud på alt, og der konkurreres fra alle sider om vores tid og opmærksomhed.</p><p>Men hvordan omsætter vi vores fremtid - i ordets egentlige forstand?</p><p>Vi skal bruge vores liv ordentligt og tænksomt. Vi skal kende vort ståsted. Vi skal selv gøre noget.</p><p>Hvad vil vi, og hvad vil vi ikke? Vi skal have viljen til at vælge til og fra - som enkeltpersoner og familie, unge som ældre. Som folk.</p><p>Vi har alle muligheder, som vi skal forstå at udnytte. Vi skal være i stand til at kombinere det gamle med det nye, at tage det bedste med os. Grundlæggende værdier - ansvarlighed, respekt, fællesskabet med andre - er også vores ballast i fremtiden.</p><p>Vi skal selv kridte banen op. Kun på den måde kan fremtiden blive til fremskridt. Det er den virkelige udfordring. Jeg så for nylig et fotografi af en stor dreng, der læser i en bog, mens han har musik i øret fra sin walkman. Radio og fjernsyn kører samtidig, sandsynligvis på fuldt drøn. Flere bøger og blade ligger parat, hvis han skulle komme til at kede sig.</p><p>Jeg er sikker på, at der også kører en computer et eller andet sted i lokalet.</p><p>På den ene side et skræmmebillede af vores modsætningsfyldte tid. Vi kan drukne i information, overfladisk underholdning og utallige tilbud.</p><p>På den anden side er det også en vision om en verden med mangfoldige muligheder. Vi kan kontrollere teknikken, hvis vi vil. Vi kan skabe fremskridt, hvis vi har viljen til det.</p><p>Vi vil næppe nogen sinde høre den dreng sige, at der er noget, der ikke kan lade sig gøre.</p><p>Mange på min alder eller ældre misunder af og til den yngre generation. De unge har muligheder, vi ikke havde. De kan nå det, vi ikke nåede.</p><p>Det kan vi bare ikke bruge til noget.</p><p>Vi skal ikke lefle for ungdommen - det kan de unge sagtens undvære. Men ærlig talt: Vi kan godt glæde os og lade os inspirere af det gå-på-mod, hvormed mange unge griber de nye muligheder.</p><p>Vi har jo også ønsket og arbejdet for, at det skulle blive sådan.</p><p>De unges livslyst er i virkeligheden et tiltrængt hib til den brokke- kultur, som vi kan være tilbøjelig til at dyrke i ny og næ. De unge i dag er bedre kendt med andre folks vilkår og levevis, end vi var, da vi var unge. D t kan vi lære af.</p><p>De unge v d, at det er nødvendigt at kigge ud over grænserne og indgå i et internationalt samarbejde.</p><p>Hele verden står på vid gab, hver dag - ikke mindst takket være medierne. Den internationale udvikling bevæger sig hurtigere end nogensinde.</p><p>Det er ikke så underligt, hvis nogen ligefrem bliver grebet af angst for fremtiden og ønsker sig tilbage til tiden før verden gik af lave.</p><p>Nogen tror måske, at tingene dengang var mere enkle - det er jeg nu ikke engang sikker på, de var - og næppe mere fredelige og lykkelige. \"De gode, gamle dage\" var ikke altid så gode.</p><p>Hvis man kun skuer tilbage eller overlader det til andre at bestemme, får man ingen indflydelse, hverken på egen eller verdens fremtid.</p><p>Vi skal have visioner og vilje til at forme fremtiden. Vi skal søge indflydelse og træffe de nødvendige valg. Det gælder i vores eget land og det gælder i det internationale samarbejde. Jeg tror på, at 1996 bliver et godt år. Det gør jeg, fordi 1995 både herhjemme og ude i den store verden på mange måder sluttede positivt og optimistisk.</p><p>Efter års lidelser i det tidligere Jugoslavien, er der omsider indgået en fredsaftale, som vi alle håber vil holde.</p><p>Danmark var med fra første færd. Vi tog aktivt del i arbejdet for freden. Indsatsen har skabt stor respekt om vort land.</p><p>Danmark vil også være med, når fredsaftalen nu skal sikres. Vi deltager i den internationale styrke, som efter FNs beslutninger er sat til at overvåge freden. Vi ved, at indsatsen for fred i verden koster. Nogle af dem, der var med, betalte den højeste pris, et menneske kan give.</p><p>Og der er desværre lang vej, før vi igen kan være sikre på fred og stabilitet i området. Uden vilje og beslutsomhed sker det ikke.</p><p>1995 vil også blive husket for begivenhederne i Mellemøsten. Den historiske fremgang i fredsprocessen - men samtidig det meningsløse mord på  en af fredsskaberne: Israels ministerpræsident Yitzhak Rabin.</p><p>Midt i tragedien har vi været vidne til parternes ukuelighed. Fredsprocessen skal gå videre. Ekstremisternes vold skal ikke få lov til at stoppe udviklingen. Viljen til fred er stærkere end nogensinde.</p><p>FNs sociale Topmøde i København i marts måned gav gode resultater.</p><p>Staters sikkerhed har i årtier været vigtigere end menneskers sikkerhed og levevilkår. Det sociale Topmøde blev et vendepunkt. Verdens statsledere slog fast, at varig fred må bygge på menneskers tryghed.</p><p>Derfor skal bekæmpelse af fattigdom, arbejdsløshed og social udstødelse sættes højest på den internationale dagsorden i årene, der kommer.</p><p>Det blev sagt lige ud:</p><p>Markedskræfterne alene kan ikke klare den opgave. Der er brug for politisk handlekraft.</p><p>Opgaven er ambitiøs og kan kun løses, hvis de velmenende ord omsættes til handling. Det kræver vedholdende politisk vilje og beslutsomhed og med Topmødet i København tog vi et vigtigt skridt. I Europa står vi foran et vendepunkt. Vi kan skabe fred og fremgang, også for de kommende generationer.</p><p>Skal målet nås, kræves politisk klarsyn, og det kræver mod og vilje at overvinde vanskelighederne.</p><p>Det er nødvendigt, at Danmark fortsat deltager aktivt i EU-samarbejdet. Der er ikke noget alternativ, for vi er en del af det Europa, der har afgørende betydning for vores fremtid.</p><p>Mange er skeptiske. Det kan jeg egentlig godt forstå. EU-systemet kan virke uoverskueligt, tungt og ofte ineffektivt.</p><p>At EU-samarbejdet ikke fungerer godt nok i dag, betyder ikke, at selve ideen bag samarbejdet skal kasseres.</p><p>Opgaven er at udvikle samarbejdet i den rigtige retning. Vi skal kræve, at EU-samarbejdet bliver forenklet og gjort mere nærværende, åbent og forståeligt.</p><p>EUs regeringskonference, som starter til marts, har et emne på dagsordenen, der vil overskygge alle andre: Udvidelsen af den Europæiske Union med de central- og østeuropæiske lande, herunder de baltiske lande. Danmark har i kraft af vor beliggenhed ved Østersøen en særlig forpligtelse. Men også enestående muligheder.</p><p>Regeringskonferencen bliver ikke overstået på en weekend eller to. Den vil sandsynligvis vare et års tid.</p><p>Vi skal sikre freden og stabiliteten i et Europa, hvis historie er fyldt med blodige krige, konflikter og ustabilitet. Jeg har kaldt det \"fredens projekt\". Det lyder enkelt og ligetil. Men det er en kæmpeopgave, som har betydning for os alle.</p><p>Der er stadig trusler mod fred og stabilitet i Europa: Økonomiske og sociale uligheder, etniske og kulturelle forskelle og miljøproblemer.</p><p>Udvidelsen af EU, hvor økonomi, handel, kulturelle og menneskelige relationer er i centrum, er den eneste vej til sikring af fred og stabilitet i Europa.</p><p>De unge demokratier i Øst- og Centraleuropa skal forankres og udvikles - vi skal bistå med vore erfaringer.</p><p>Nu skal vi bygge bro over gamle skel. Danmark går ikke baglæns, men fremad. Vi har forberedt os godt med et klart dansk forhandlingsoplæg.</p><p>Det handler om vor fælles fremtid, og der er ingen grund til at ryste på hånden. 1996 rummer muligheder, som vi ikke har haft før. Det gælder internationalt og det gælder herhjemme.</p><p>1995 sluttede godt med en bred politisk aftale om de økonomiske rammer for 1996. Nu kan vi fortsætte den stabile, sikre kurs, som vi har fulgt igennem de seneste tre år:</p><p>Flere kan komme i arbejde. Flere kan dygtiggøre sig. Samfundets økonomi bliver stadig stærkere.</p><p>Det danske velfærdssamfund er under forandring og fornyelse.</p><p>Velfærd er ikke formynderi. Velfærd er større valgfrihed for den enkelte. Men det er ikke ensbetydende med at overlade folk til sig selv.</p><p>Vi vil ruste os til forandringer, uden at sætte velfærden over styr.</p><p>Vi vil have mere selvbestemmelse og valgfrihed.</p><p>Vi vil bruge flest kræfter, hvor der er størst brug for dem - på børnene, uddannelse, sygehuse, de mest udsatte grupper og pleje af vore gamle.</p><p>I fornyelsen af velfærdssamfundet har vi truffet vore bevidste valg for fremtidens arbejdsmarked og uddannelser.</p><p>Nu kan vi se de unge mennesker og langtidsledige i øjnene. Nu kan folk komme hurtigere i gang med job og uddannelse. Det sociale sikkerhedsnet bliver et springbræt og ikke en hængekøje.</p><p>I stedet for lavere ydelser og større huller i det sociale sikkerhedsnet, har vi valgt at bygge på rettigheder og pligter for den enkelte. Den politiske ledelse af landet handler om de ydre rammer for menneskers trivsel og liv, men om indholdet taler vi alt for sjældent.</p><p>Det handler fornyelsen af vort velfærdssamfund også om.</p><p>Den enkelte skal stille sig selv spørgsmålet: Får jeg nok ud af mit eget liv? Bruger jeg det godt nok? Hvad vil jeg med det?</p><p>Vi har jo alle et ønske om at spille hovedrollen i vort eget liv - et spændende liv sammen med andre.</p><p>Men evnen til at kunne spille den hovedrolle, er ikke alene knyttet til de ydre vilkår. Den beror også på indre styrke og selvværd. Evnen til at kunne overskue sin situation - føle sig tryg, kende nogen, man kan udrette noget sammen med, eller blot tale med.</p><p>Fremtiden kommer af sig selv. Det gør fremskridtet ikke.</p><p>Vi har opbygget et samfund, der er bedre end de fleste - vel  t af verdens bedste. Vi har skabt store værdier. Vi har organiseret os i god ro og orden og vi udvikler vores velfærdssamfund på samme måde. Fordi vi vil. Og fordi vi står sammen om det.</p><p>Gode tider er ikke kommet af sig selv. Sådan vil det heller ikke være i fremtiden. Men samler vi kræfterne og gør en aktiv indsats, kommer vi langt. Tilsætter vi dygtighed, flid og folkeligt engagement, er mulighederne utallige.</p><p>Sådan vil vi fastholde og udvikle det Danmark, vi holder af.</p><p>GODT NYTÅR.</p>",
    "markdown": "Godaften og glædeligt nytår!\n\nSå skriver vi 1996 - kun fire år fra årtusindskiftet. Det er både tankevækkende og respekt-indgydende, at vi som de første siden vikingerne snart kan opleve at gå ind i et nyt årtusind.\n\nMen tiden er ikke bare en talrække af år. Tiden er vores liv.\n\n\"Fremtiden kommer af sig selv, fremskridtet ikke\", sagde Poul Henningsen.\n\nTiden nærmest flyver afsted og verden er i hastig forandring. Mange føler, at tiden og det høje tempo styrer deres liv, næsten automatisk. Der er tilbud på alt, og der konkurreres fra alle sider om vores tid og opmærksomhed.\n\nMen hvordan omsætter vi vores fremtid - i ordets egentlige forstand?\n\nVi skal bruge vores liv ordentligt og tænksomt. Vi skal kende vort ståsted. Vi skal selv gøre noget.\n\nHvad vil vi, og hvad vil vi ikke? Vi skal have viljen til at vælge til og fra - som enkeltpersoner og familie, unge som ældre. Som folk.\n\nVi har alle muligheder, som vi skal forstå at udnytte. Vi skal være i stand til at kombinere det gamle med det nye, at tage det bedste med os. Grundlæggende værdier - ansvarlighed, respekt, fællesskabet med andre - er også vores ballast i fremtiden.\n\nVi skal selv kridte banen op. Kun på den måde kan fremtiden blive til fremskridt. Det er den virkelige udfordring. Jeg så for nylig et fotografi af en stor dreng, der læser i en bog, mens han har musik i øret fra sin walkman. Radio og fjernsyn kører samtidig, sandsynligvis på fuldt drøn. Flere bøger og blade ligger parat, hvis han skulle komme til at kede sig.\n\nJeg er sikker på, at der også kører en computer et eller andet sted i lokalet.\n\nPå den ene side et skræmmebillede af vores modsætningsfyldte tid. Vi kan drukne i information, overfladisk underholdning og utallige tilbud.\n\nPå den anden side er det også en vision om en verden med mangfoldige muligheder. Vi kan kontrollere teknikken, hvis vi vil. Vi kan skabe fremskridt, hvis vi har viljen til det.\n\nVi vil næppe nogen sinde høre den dreng sige, at der er noget, der ikke kan lade sig gøre.\n\nMange på min alder eller ældre misunder af og til den yngre generation. De unge har muligheder, vi ikke havde. De kan nå det, vi ikke nåede.\n\nDet kan vi bare ikke bruge til noget.\n\nVi skal ikke lefle for ungdommen - det kan de unge sagtens undvære. Men ærlig talt: Vi kan godt glæde os og lade os inspirere af det gå-på-mod, hvormed mange unge griber de nye muligheder.\n\nVi har jo også ønsket og arbejdet for, at det skulle blive sådan.\n\nDe unges livslyst er i virkeligheden et tiltrængt hib til den brokke- kultur, som vi kan være tilbøjelig til at dyrke i ny og næ. De unge i dag er bedre kendt med andre folks vilkår og levevis, end vi var, da vi var unge. D t kan vi lære af.\n\nDe unge v d, at det er nødvendigt at kigge ud over grænserne og indgå i et internationalt samarbejde.\n\nHele verden står på vid gab, hver dag - ikke mindst takket være medierne. Den internationale udvikling bevæger sig hurtigere end nogensinde.\n\nDet er ikke så underligt, hvis nogen ligefrem bliver grebet af angst for fremtiden og ønsker sig tilbage til tiden før verden gik af lave.\n\nNogen tror måske, at tingene dengang var mere enkle - det er jeg nu ikke engang sikker på, de var - og næppe mere fredelige og lykkelige. \"De gode, gamle dage\" var ikke altid så gode.\n\nHvis man kun skuer tilbage eller overlader det til andre at bestemme, får man ingen indflydelse, hverken på egen eller verdens fremtid.\n\nVi skal have visioner og vilje til at forme fremtiden. Vi skal søge indflydelse og træffe de nødvendige valg. Det gælder i vores eget land og det gælder i det internationale samarbejde. Jeg tror på, at 1996 bliver et godt år. Det gør jeg, fordi 1995 både herhjemme og ude i den store verden på mange måder sluttede positivt og optimistisk.\n\nEfter års lidelser i det tidligere Jugoslavien, er der omsider indgået en fredsaftale, som vi alle håber vil holde.\n\nDanmark var med fra første færd. Vi tog aktivt del i arbejdet for freden. Indsatsen har skabt stor respekt om vort land.\n\nDanmark vil også være med, når fredsaftalen nu skal sikres. Vi deltager i den internationale styrke, som efter FNs beslutninger er sat til at overvåge freden. Vi ved, at indsatsen for fred i verden koster. Nogle af dem, der var med, betalte den højeste pris, et menneske kan give.\n\nOg der er desværre lang vej, før vi igen kan være sikre på fred og stabilitet i området. Uden vilje og beslutsomhed sker det ikke.\n\n1995 vil også blive husket for begivenhederne i Mellemøsten. Den historiske fremgang i fredsprocessen - men samtidig det meningsløse mord på en af fredsskaberne: Israels ministerpræsident Yitzhak Rabin.\n\nMidt i tragedien har vi været vidne til parternes ukuelighed. Fredsprocessen skal gå videre. Ekstremisternes vold skal ikke få lov til at stoppe udviklingen. Viljen til fred er stærkere end nogensinde.\n\nFNs sociale Topmøde i København i marts måned gav gode resultater.\n\nStaters sikkerhed har i årtier været vigtigere end menneskers sikkerhed og levevilkår. Det sociale Topmøde blev et vendepunkt. Verdens statsledere slog fast, at varig fred må bygge på menneskers tryghed.\n\nDerfor skal bekæmpelse af fattigdom, arbejdsløshed og social udstødelse sættes højest på den internationale dagsorden i årene, der kommer.\n\nDet blev sagt lige ud:\n\nMarkedskræfterne alene kan ikke klare den opgave. Der er brug for politisk handlekraft.\n\nOpgaven er ambitiøs og kan kun løses, hvis de velmenende ord omsættes til handling. Det kræver vedholdende politisk vilje og beslutsomhed og med Topmødet i København tog vi et vigtigt skridt. I Europa står vi foran et vendepunkt. Vi kan skabe fred og fremgang, også for de kommende generationer.\n\nSkal målet nås, kræves politisk klarsyn, og det kræver mod og vilje at overvinde vanskelighederne.\n\nDet er nødvendigt, at Danmark fortsat deltager aktivt i EU-samarbejdet. Der er ikke noget alternativ, for vi er en del af det Europa, der har afgørende betydning for vores fremtid.\n\nMange er skeptiske. Det kan jeg egentlig godt forstå. EU-systemet kan virke uoverskueligt, tungt og ofte ineffektivt.\n\nAt EU-samarbejdet ikke fungerer godt nok i dag, betyder ikke, at selve ideen bag samarbejdet skal kasseres.\n\nOpgaven er at udvikle samarbejdet i den rigtige retning. Vi skal kræve, at EU-samarbejdet bliver forenklet og gjort mere nærværende, åbent og forståeligt.\n\nEUs regeringskonference, som starter til marts, har et emne på dagsordenen, der vil overskygge alle andre: Udvidelsen af den Europæiske Union med de central- og østeuropæiske lande, herunder de baltiske lande. Danmark har i kraft af vor beliggenhed ved Østersøen en særlig forpligtelse. Men også enestående muligheder.\n\nRegeringskonferencen bliver ikke overstået på en weekend eller to. Den vil sandsynligvis vare et års tid.\n\nVi skal sikre freden og stabiliteten i et Europa, hvis historie er fyldt med blodige krige, konflikter og ustabilitet. Jeg har kaldt det \"fredens projekt\". Det lyder enkelt og ligetil. Men det er en kæmpeopgave, som har betydning for os alle.\n\nDer er stadig trusler mod fred og stabilitet i Europa: Økonomiske og sociale uligheder, etniske og kulturelle forskelle og miljøproblemer.\n\nUdvidelsen af EU, hvor økonomi, handel, kulturelle og menneskelige relationer er i centrum, er den eneste vej til sikring af fred og stabilitet i Europa.\n\nDe unge demokratier i Øst- og Centraleuropa skal forankres og udvikles - vi skal bistå med vore erfaringer.\n\nNu skal vi bygge bro over gamle skel. Danmark går ikke baglæns, men fremad. Vi har forberedt os godt med et klart dansk forhandlingsoplæg.\n\nDet handler om vor fælles fremtid, og der er ingen grund til at ryste på hånden. 1996 rummer muligheder, som vi ikke har haft før. Det gælder internationalt og det gælder herhjemme.\n\n1995 sluttede godt med en bred politisk aftale om de økonomiske rammer for 1996. Nu kan vi fortsætte den stabile, sikre kurs, som vi har fulgt igennem de seneste tre år:\n\nFlere kan komme i arbejde. Flere kan dygtiggøre sig. Samfundets økonomi bliver stadig stærkere.\n\nDet danske velfærdssamfund er under forandring og fornyelse.\n\nVelfærd er ikke formynderi. Velfærd er større valgfrihed for den enkelte. Men det er ikke ensbetydende med at overlade folk til sig selv.\n\nVi vil ruste os til forandringer, uden at sætte velfærden over styr.\n\nVi vil have mere selvbestemmelse og valgfrihed.\n\nVi vil bruge flest kræfter, hvor der er størst brug for dem - på børnene, uddannelse, sygehuse, de mest udsatte grupper og pleje af vore gamle.\n\nI fornyelsen af velfærdssamfundet har vi truffet vore bevidste valg for fremtidens arbejdsmarked og uddannelser.\n\nNu kan vi se de unge mennesker og langtidsledige i øjnene. Nu kan folk komme hurtigere i gang med job og uddannelse. Det sociale sikkerhedsnet bliver et springbræt og ikke en hængekøje.\n\nI stedet for lavere ydelser og større huller i det sociale sikkerhedsnet, har vi valgt at bygge på rettigheder og pligter for den enkelte. Den politiske ledelse af landet handler om de ydre rammer for menneskers trivsel og liv, men om indholdet taler vi alt for sjældent.\n\nDet handler fornyelsen af vort velfærdssamfund også om.\n\nDen enkelte skal stille sig selv spørgsmålet: Får jeg nok ud af mit eget liv? Bruger jeg det godt nok? Hvad vil jeg med det?\n\nVi har jo alle et ønske om at spille hovedrollen i vort eget liv - et spændende liv sammen med andre.\n\nMen evnen til at kunne spille den hovedrolle, er ikke alene knyttet til de ydre vilkår. Den beror også på indre styrke og selvværd. Evnen til at kunne overskue sin situation - føle sig tryg, kende nogen, man kan udrette noget sammen med, eller blot tale med.\n\nFremtiden kommer af sig selv. Det gør fremskridtet ikke.\n\nVi har opbygget et samfund, der er bedre end de fleste - vel t af verdens bedste. Vi har skabt store værdier. Vi har organiseret os i god ro og orden og vi udvikler vores velfærdssamfund på samme måde. Fordi vi vil. Og fordi vi står sammen om det.\n\nGode tider er ikke kommet af sig selv. Sådan vil det heller ikke være i fremtiden. Men samler vi kræfterne og gør en aktiv indsats, kommer vi langt. Tilsætter vi dygtighed, flid og folkeligt engagement, er mulighederne utallige.\n\nSådan vil vi fastholde og udvikle det Danmark, vi holder af.\n\nGODT NYTÅR.\n",
    "speaker": "Poul Nyrup Rasmussen"
}
